---
uid: zuzana.klusova
name: Zuzana Klusová
titles:
  before: Mgr.
  after:
img: people/zuzana-klusova.jpg
description: asistentka poslance
mail: zuzana.klusova@pirati.cz
mob: +420 737 480 813
---

(* 1985) 

Narodila jsem se v Karviné, kde jsem vystudovala osmileté gymnázium. Po maturitě jsem se rozhodla pro dvouoborové studium médií a žurnalistiky a sociální práce na Fakultě sociálních studií Masarykovy univerzity v Brně. Toto spojení mi totiž umožnilo věnovat se zároveň oběma zájmům - psaní a pomoci druhým. Po úspěšném ukončení studia na brněnské univerzitě jsem se díky silné vazbě, která mě pojí ke karvinskému regionu, rozhodla (navzdory nevěřícným pohledům snad všech okolo) vrátit zpět do rodného města. V Karviné jsem navzdory pověstem o katastrofálních možnostech uplatnění našla skvělou práci už během studií. Pracovala jsem jako koordinátorka a metodička evropských projektů v Okresní hospodářské komoře Karviná, podílela jsem se také na PR aktivitách a prezentaci projektových výstupů. Na hospodářské komoře jsem získala krom jiného šanci setkat se s místními podnikateli a seznámit se s jejich problémy i podporou podnikání v regionu (tedy spíše její absencí).

Poté jsem několik let pracovala jako asistentka ředitele americké výrobní společnosti. Prostředí automotive bylo s prostředím evropských projektů nesrovnatelné, zejména co se týče tlaku na výkon a dosahování vytyčených „smart“ cílů. Naučilo mě hlavně efektivitě, perfektní schopnosti dělat třicet věcí najednou, angličtině a projektovému řízení. Mým snem ale bylo vrátit se k novinařině nebo pracovat jako PR manažer charitativní či jiné neziskové organizace z oblasti ekologie nebo pomoci sociálně znevýhodněným.

Jako aktivní členka občanského sdružení Občané Karviné proti těžbě uhlí pod městem (nyní S.O.S. Karviná) se už několik let snažím hájit zájmy místních občanů ve vztahu k OKD i vedení města. Vadí mi zejména to, že v Karviné žádný zásadní profit z těžby nemáme a řadu let plníme spodní příčky hitparád týkajících se platů, kriminality, odlivu mladých lidí, o stavu životního prostředí nemluvě. Zbohatla hrstka mocných, městu ale těžba prosperitu nepřináší a je třeba hledat novou vizi, jinak brzy přijdeme ještě o ten zbytek mladých perspektivních lidí, která tu zbyla. Vadí mi také způsob, jak se vedení města i OKD zachovalo k lidem, kterých se těžba bezprostředně týkala. Tedy jak k občanům Karviné, tak horníkům. Právě tyto aktivity a zájem o dění v regionu mě přivedly k Pirátům. Nejvíce se mi na Pirátech líbí snaha vnést do politiky otevřenost a nová témata atraktivní pro mladou generaci, odvaha přicházet s originálními názory a stát si za nimi. To, že jsme se vyškrábali tam, kde jsme, z ničeho, bez pomoci mocných a bez peněz bohatých nám dalo neuvěřitelnou sílu a motivaci měnit naši zemi k lepšímu.

Navzdory radám starších a zkušenějších chci díky poutu k rodině, přátelům a Karviné jako takové, zůstat v rodném městě a bojovat za to, aby se v něm žilo lépe! Mým krédem je: Nemusíš hned změnit svět, stačí když začneš měnit své město!

Zajímám se o sociologii médií, životní prostředí a sociální problematiku. Kromě toho s bratrem provozuji rodinný eshop s alternativním oblečením (steampunk, cyberpunk, postapo). Ve volných chvílích, které mám asi tak třikrát ročně, renovuji nábytek nebo dávám novou tvář starým věcem prostřednictvím decoupage techniky. Raději zachraňuji staré, než kupuji nové. chodím po horách nebo si přečtu knihu např. od brazilského spisovatele Paula Coelha.

Mým největším posláním, koníčkem i závazkem je ale můj syn. Právě pro něj dělám politiku. Chci, aby žil ve svobodné zemi, kde se bere ohled na druhé a slovo spravedlnost nemá automaticky ironický nádech… kde se lidé za své politiky nestydí, ale jsou na ně třeba i hrdí. 
