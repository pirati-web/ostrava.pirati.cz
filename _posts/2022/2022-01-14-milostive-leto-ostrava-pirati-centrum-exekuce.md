---
layout: post
category: CLANKY
title: 'Milostivé léto v Ostravském pirátském centru: Piráti poradí, jak se zbavit exekucí jednou provždy!'
date: 2022-01-14
author: Jana Ožanová
image: posts/bez-penez-chudy-penize-ne-krize.jpg
tags:				
  - Moravskoslezský-kraj
  - Ostrava		
  - Exekuce			
  - Martina-Dušková
  - Ondřej-Ručka		
---

Ostrava, 14.ledna 2022 – **Milostivé léto je akce, díky níž mohou lidé v exekuci ušetřit a vymanit se ze svých závazků. Až do 28. ledna 2022 mají jedinečnou šanci, jak se zbavit exekucí vůči státu, kraji, obci či jejich většinově vlastněným organizacím. Umožňuje dlužníkům ušetřit desítky tisíc korun, protože jim odpouští všechny úroky a další poplatky. Stačí zaplatit původní dluh a poplatek 908 Kč exekutorovi. Tématu exekucí se dlouhodobě věnuje pirátská senátorka a právnička Adéla Šípová, která v rámci akce Milostivé léto poskytuje bezplatné konzultace. Na její aktivity navazují i Piráti z našeho kraje.**

<hr />

Dva krajští zastupitelé Pirátů si v úterý 18. ledna pro všechny, které trápí exekuce, vyhradili konzultační hodiny pro veřejnost. Od 15.00 do 18.00 budou sociální pracovnice Martina Dušková a právník Ondřej Ručka připraveni pomoct lidem v nouzi s vyplněním žádostí. Spolu s nimi bude online přítomna i Adéla Šípová. Podrobnější informace o akci Milostivé léto najdete také na jejím webu.

> „Náš kraj patří k jednomu s nejvyšším podílem zadlužených, jsme na 3. místě v procentu exekucí na obyvatele hned po Ústeckém a Karlovarském kraji. V exekucích je u nás přes 100 tisíc lidí, z toho 8 tisíc seniorů a vychází to v průměru na 6 exekucí na dlužníka. Milostivé léto je pro tyto lidi skvělá příležitost, jak se dostat z dluhových pastí. Jsme si ale vědomi toho, že ne každý splní podmínky a na odpuštění části dluhu dosáhne. Proto jsme připraveni konzultovat se zájemci i jiné možnosti, jak s dluhy zatočit a na koho se obrátit.“

vysvětluje krajská zastupitelka Martina Dušková.

> „Všem, kteří se s exekucemi potýkají, chceme dodat odvahu, aby udělali první krok k řešení svých problémů. Přijďte v úterý do Ostravského pirátského centra a zbavte se exekucí jednou provždy!“

dodává krajský zastupitel Ondřej Ručka, který bude na místě poskytovat právní rady.



---

Úvodní obrázek zdroj: 1820796 \[[Pixabay   License](https://pixabay.com/cs/service/license/)\],
[z Pixabay](https://pixabay.com/cs/illustrations/bez-pen%C4%9Bz-chud%C3%BD-pen%C3%ADze-ne-krize-2070384/).
- - -
