---
layout: post
category: CLANKY
title: 'Ostravští Piráti vybírají v primárkách kandidáta na post primátora, favoritkou je Andrea Hoffmannová'			
date: 2022-04-05
author: Jana Ožanová
image: posts/andrea-hoffmannova-vitkovice.jpg
tags:					
  - Ostrava			
  - Volby		
  - Michal-Najvárek			
  - Andrea-Hoffmannova		
---

Ostrava, 05. dubna 2021 – **Ostravští piráti, třetí nejsilnější koaliční strana v Ostravě, zahajují tento týden pirátské primárky. Stranické volby, z nichž během měsíce vzejde pirátský kandidát nebo kandidátka na primátora a kandidáti na starosty v nejdůležitějších městských obvodech v Ostravě. Favoritkou pirátských primárek je současná náměstkyně primátora Ostravy Andrea Hoffmannová.**

<hr />

>„Pirátské primárky stojí na silných demokratických základech. O našich lídrech nerozhoduje šéf strany nebo stranické sekretariáty v Praze, jak je to u tradičních stran, ale přímá volba naší členské základny,”

vysvětluje předseda místního sdružení Ostrava Michal Najvárek.
Podle něj mají pirátské primárky svá vlastní pravidla.

>„Používáme dvoukolový systém. V prvním kole musí kandidáti získat tzv. akceptaci. To znamená, že více než 50 % našich členů souhlasí s kandidaturou kandidátů. Ve druhém kole si to pak všichni kandidáti, kteří prošli prvním kolem, rozdají mezi sebou.”

Piráti zásadně volí své lídry online.

>„Používat papírové volební lístky v 21. století je jako jezdit v dnešní době do práce na koni. Většina našich členů použije k volbě svůj mobil. Je to rychlejší, pohodlnější a máme vyzkoušeno, že se do hlasování zapojí více členů,” říká Michal Najvárek.

Samotnému hlasování předchází Den kandidátů. Den, kdy pirátští kandidáti předstoupí před své členy a představí členské základně své myšlenky a názory. V letošním roce proběhne Den kandidátů v sobotu 9. dubna v Klubu Atlantik.

>„Den kandidátů je určen zejména pro členy a příznivce Pirátské strany, ale může se ho zúčastnit kdokoliv, kdo se zajímá o komunální politiku v Ostravě. Piráti jsou na rozdíl od ostatních stran otevřenou a zcela transparentní politickou stranou,”

podotýká předseda ostravských Pirátů.

Přesný program Dne kandidátů představí strana ve středu. Největší pozornost bude o nadcházejícím víkendu upřena na současnou náměstkyni primátora Ostravy Andreu Hoffmannovou, která je největším favoritem na vítěze pirátských primárek.

>„Andrea Hoffmannová v uplynulých 4 letech úspěšně vedla oblast školství a sportu a na radnici vyzrála ve velmi úspěšnou a respektovanou političku. Pokud v primárkách uspěje, stane se v 37 letech první ostravskou Pirátkou v historii, která se bude na podzim ucházet o post primátorky Ostravy,”

dodává Michal Najvárek.

---

Úvodní obrázek zdroj: Petr Vrabec \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].


- - -
