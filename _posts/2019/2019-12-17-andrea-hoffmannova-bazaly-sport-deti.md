---
layout: post
category: CLANKY
title: 'Pirátka Andrea Hoffmannová: „Bazaly v novém kabátě budou sloužit hlavně mladým sportovcům a dětem.“'
date: 2019-12-17T08:00:00.000Z
author: Jana Ožanová
image: posts/bazaly-opravene.jpg
tags:
  - Ostrava
  - Bazaly
  - Fotbal
  - Rozhovor
  - Andrea-Hoffmannová
---

Ostrava, 17. prosince 2019 – **Nedávno bylo slavnostně otevřeno Tréninkové centrum Bazaly. Byla tak dokončena rekonstrukce bývalého stadionu a začala se psát jeho nová kapitola. Jedna z největších investic města v tomto roce si zaslouží naši pozornost. Jak přestavba stadionu Bazaly probíhala a co všechno ji provázelo? Zeptali jsme se osoby nejpovolanější – ostravské náměstkyně pro školství a sport Pirátky Andrey Hoffmannové.**

**Bazaly neodmyslitelně patří k ostravskému fotbalu. Když se v minulosti rozhodovalo o jejich prodeji a dalším osudu, velká část veřejnosti včetně fanoušků to prožívala velmi emotivně. Andreo, jak vnímáš historii a současné dění kolem ikony ostravského sportu ty?**

Projekt jsem „zdědila“ po svém rezortním předchůdci. Nechci se vyjadřovat k rozhodnutím, u kterých jsem nebyla. Každopádně asi všichni cítíme, že Bazaly jsou pojem, mají v Ostravě tradici a lidé k nim chovají citový vztah. Zachování areálu bylo něco, co je pro Ostravany důležité, mojí snahou bylo udělat to co nejlépe. Největší radost mám z toho, že areál budou užívat hlavně děti a mládež.

**Co si máme představit pod pojmem tréninkové centrum? Jak bude nastaven provoz areálu?**

Trénovat zde budou žáci osmých a devátých tříd základní školy v rámci Regionální fotbalové akademie a studenti prvních a druhých ročníků střední školy pod hlavičku klubové akademie Baníku Ostrava. Společně by obě akademie měly využít celý areál, k dispozici jsou tři tréninková hřiště menších rozměrů (nebo jedno hřiště standardních rozměrů) v místě hlavní plochy a dvě hřiště standardních rozměrů (z toho jedno s umělou trávou) za bývalými hodinami na vedlejší ploše. Areál bude otevřený i dalším sportovcům a určitě se dle možností domluvíme s kýmkoliv, kdo by měl zájem.

**Jak probíhala samotná rekonstrukce stadionu?**

Když jsem převzala rezort školství a sportu, zakázka již byla v běhu. I tak se nám revizemi výběrového řízení, korekcemi a důslednou kontrolou práce podařilo ušetřit celkově 15,5 milionů korun. Velký podíl na tom má nové vedení Vítkovice arény a také dozorčí rada, ve které odvedl dobrou práci Pirát Lukáš Jansa. Ušetřené peníze rychle našly své využití. Ke konci realizace se objevily nečekané komplikace. Stavební firma narazila na skálu v místě „useknutých“ ochozů. Celý svah je podepřen piloty a ty, které jsou zasypané, bylo potřeba zpevnit. Sanovat jsme museli také průrvu v místě někdejších hodin, kde dnes stojí betonová zeď mezi hracími plochami. Kromě ochozů jsme úsporu použili na nový plot a úpravu okolí, aby stavba byla kompletní. Všem, kteří dotáhli přestavbu do zdárného konce, patří můj velký dík.

**Bazaly se nedávno skloňovaly také díky benefiční dražbě sedaček s podpisy hráčů. Jak tento nápad vznikl?**

Myšlenka se zrodila v mé hlavě, když jsem při kontrolním dni na stavbě viděla, že sedačky jsou pořád na svých místech. Vím, že lidé je na posledním zápase brali ve velkém, tak mě napadlo dát je fanouškům a zároveň to provést prospěšnou formou, kdy výtěžek pomůže sportovat dětem z ostravských dětských domovů. Charitativní aukce přinesla celkový výtěžek 100 tisíc korun. Z toho mám velkou radost a děkuji všem, kteří přispěli a podpořili sportovní aktivity dětí, které vyrůstají bez rodinného zázemí.

**Co podle tebe přinesou nové Bazaly ostravskému fotbalu?**

Fotbal má u nás tradici, těší se velké popularitě a vždy bude patřit k nejrozšířenějším sportům. Tréninkové centrum Bazaly poskytne ostravské fotbalové mládeži perfektní zázemí a ideální podmínky pro rozvoj jejich talentu.
Nepochybuji, že v něm vyrostou nové fotbalové hvězdy, které budou hrdé na to, kde začínaly.

---

Úvodní obrázek zdroj: [Andrea Hoffmannový]({{'andrea-hoffmannova' | prepend: '/lide/' | relative_url}}) \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
