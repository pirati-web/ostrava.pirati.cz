---
layout: post
category: CLANKY
title: 'Fajne školní bistro: nový impulz pro stravování dětí v jídelnách'
date: 2019-10-15T08:00:00.000Z
author: Jana Ožanová
image: posts/andrea-hoffmannova_fajne-bistro.jpg
tags:
  - Ostrava
  - Školství
  - Fajne-školní-bistro
  - Andrea-Hoffmannová
---

Ostrava, 15. října 2019 – **Fajne školní bistro dnes poprvé otevřelo své jídelní okénko. Projekt, který na ostravských školách zavádí náměstkyně primátora pro školství a sport Andrea Hoffmannová, reaguje na nevalnou úroveň stravování ve školních jídelnách. Pozvednout jí má populární ostravský šéfkuchař David Valíček. Po vzoru televizních kulinářských show zábavnou formou personálu v kuchyni poradí s organizací, přípravou pokrmů a jejich servírováním.**

Gastronomický mág David Valíček, který založil Food Atelier v Dolní oblasti Vítkovic a pořádá v něm kurzy vaření, navštíví vybrané školní jídelny. Pilotní menu zahrnuje českou kuchyni, Street Food, mezinárodní kuchyni a salát. Děti pak mohou samy posoudit, jak jim degustační menu chutná.

> „Chceme motivovat kuchařky našich škol, aby vařily nejen zdravě, ale také chutně a moderně. Proto jsme připravili sérii workshopů, ve kterých, po vzoru konceptu z televizní show, šéfkuchař navštíví školní jídelny, kde pomůže s vařením. Spolu s ním a kuchařkami se do projektu zapojí i studenti středních škol. Cílem je představit nový, neotřelý způsob stravování, atraktivní pro děti a zajímavý pro personál z kuchyní. Věřím, že tím ušetříme i část jídla, které zatím končí ve zbytcích,"

představila projekt Andrea Hoffmannová.

Stejně jako kuchařky ze školních jídelen musí se také David Valíček při svém školním vaření vejít do norem a tabulek, které nastavují cenu jídla. Cena jedné porce nesmí překročit částku 34 Kč a zároveň je potřeba respektovat nutriční doporučení.

Dnes projekt odstartoval prvním společným vařením na základní škole I. Sekaniny v Ostravě-Porubě. Degustaci si kromě dětí nenechala ujít ani iniciátorka nápadu Andrea Hoffmannová. David Valíček se ještě v tomto roce vydá do jídelen na dalších dvou základních školách, ZŠ Matiční v Moravské Ostravě a ZŠ a MŠ Šeříková ve Výškovicích.

---

Úvodní obrázek zdroj: Jiří Zerzoň \[[web](https://www.zerzon.cz/)\] - archiv Magistrátu města Ostravy.

- - -
