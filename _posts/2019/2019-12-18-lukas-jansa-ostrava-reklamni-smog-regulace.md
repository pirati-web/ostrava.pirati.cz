---
layout: post
category: CLANKY
title: 'Piráti mění tvář Ostravy: regulace reklamního smogu pokračuje'
date: 2019-12-18T08:00:00.000Z
author: Jana Ožanová
image: posts/lukas-jansa.jpg
tags:
  - Ostrava
  - MOaP
  - Reklamní-smog
  - Lukáš-Jansa
---

Ostrava, 18. prosince 2019 – **Boj proti reklamnímu smogu byl jednou z programových priorit ostravských Pirátů v komunálních volbách. Po více než ročním působení Pirátů ve vedení Ostravy a centrálního obvodu můžeme vidět první viditelné výsledky. Na právní úpravě a koncepci boje s reklamním smogem se od začátku podílí radní pro architekturu a veřejný prostor obvodu Moravské Ostravy a Přívozu Lukáš Jansa.**

Nejprve se podařilo společně s koaličními partnery v měsíci říjnu prosadit regulaci reklamního smogu ve městě formou nařízení rady. To bude platit od počátku roku 2020.

> "Již nyní se nám daří úpravou nájemních smluv a vyjednáváním se soukromými vlastníky dosahovat viditelných výsledků. Pro centrální obvod jsem zformuloval dotační titul, který má podnikatele motivovat k odstranění nevkusných reklamních nosičů, a to v co nejkratší době. Ten byl tento týden schválen zastupitelstvem,"

shrnuje Lukáš Jansa kroky, díky kterým Piráti postupně mění tvář Ostravy.

Podnikatelé tak budou mít možnost požádat o dotaci na grafické zpracování nových reklamních poutačů, na jejich výrobu a umístění. Posuzovat žádosti o dotaci bude odborná komise složená převážně z odborníků, konkrétně architektů a grafiků. Ostrava také v této souvislosti zpracovala po vzoru jiných měst (např. Brna) manuál umísťování reklamy města Ostravy, který má podnikatelům ukázat dobré a špatné příklady reklamy - [OSTRAVA360°](https://www.ostrava360.cz/). Podnikatelé budou mít jeden rok na to, aby se přizpůsobili novým pravidlům.

Piráti v Ostravě věří, že omezení nevkusné reklamy udělá veřejný prostor kultivovanějším a atraktivním jak pro návštěvníky, tak pro obyvatele Ostravy.

- - -
