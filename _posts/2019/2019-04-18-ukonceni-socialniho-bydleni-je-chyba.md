---
layout: post
category: CLANKY
title: 'Piráti v Ostravě-Jihu kritizují vedení obvodu: Ukončit projekt Sociálního bydlení je chyba'
date: 2019-04-18T18:00:00.000Z
author: Jana Ožanová
image: posts/housing-first.jpg
tags:
  - Ostrava
  - Jih
  - Sociální-bydlení
---

Ostrava, 17. dubna 2019 - **Piráti na Jihu v otevřeném dopise vyzvali vedení obvodu, aby pokračovalo v projektu Sociálního bydlení. Podle výsledků pilotní fáze byl úspěšný a skutečně pomáhá řešit problémy lidí v bytové nouzi. Rada Ostravy-Jihu ale argumenty Pirátů nevyslyšela a projektu dala stopku. Učinila tak, přestože jeho smysluplnost potvrdilo ostravské zastupitelstvo, které s ním počítá ve svém Tematickém akčním plánu pro dostupné bydlení. Zastupitelstvo města Ostravy prodloužení projektu „Koncepce bydlení a její pilotní ověření ve městě Ostrava“ minulý týden schválilo a hodlá v něm pokračovat.  O to víc Piráty překvapily signály, že Ostrava-Jih, nejlidnatější ostravský obvod potýkající se s řadou sociálně patologických jevů, není projektu nakloněn a je možné, že rada jeho pokračování neschválí. Což se bohužel potvrdilo.**    

Projekt „Koncepce bydlení a její pilotní ověření ve městě Ostrava“ běží v severomoravské metropoli přes 2 roky. Jeho testovací fáze ještě ani nedoběhla a už sklízí ovoce na všech frontách. Poté, co se projektu dostalo významného evropského ocenění RegioStars 2018, přijeli se do Ostravy inspirovat kolegové z pražského magistrátu a podobný záměr chtějí realizovat i v hlavním městě. Dosavadní zkušenosti s koncepcí sociálního bydlení ukazují, že se Ostrava vydala správným směrem. Zapojené domácnosti, které využily pomoc v bytové nouzi, už vnímají pozitivní dopady. K 1. březnu díky projektu získalo bydlení v 93 bytech 240 lidí včetně 114 dětí.

> "Právě v našem obvodu přinesl projekt mnoha lidem novou naději a máme s ním jen ty nejlepší zkušenosti. Vychází z celosvětového  konceptu „housing first“, který je jednak řešením bytové nouze, a jednak  také prevencí řady socio-patologických jevů v Ostravě-Jihu. Pokud vedení radnice pokračování projektu nepodpoří, bude to pro všechny krok zpátky",

uvedla k problematice pirátská zastupitelka Pavlína Nováčková.

Z usnesení rady konané dne 11. 4. 2019 vyplývá, že rada rozhodla po ukončení realizace projektu „Koncepce bydlení a její pilotní ověření ve městě Ostrava“ k datu 30. 9. 2019 nevyčlenit pro účely sociálního bydlení v rámci navazujícího projektu žádnou bytovou jednotku ve vlastnictví statutárního města Ostravy, svěřenou městskému obvodu Ostrava-Jih.

> „Je to konec nadějných vyhlídek pro řadu lidí v nouzi, kterých v tomto ostravském obvodu není málo. Jsem velmi zklamán postojem rady, která se rozhodla nepokračovat v tomto velmi důležitém a úspěšném projektu. Ostrava-Jih sice poskytuje tzv. nízkonákladové byty, ale to nestačí. Je to právě pomoc a dohled sociálních pracovníků, díky kterým účastníci projektu sociálního bydlení úspěšně nacházejí cestu zpět do normálního života,"
 
komentoval rozhodnutí rady Pirát Michal Breškovec, který je členem sociální komise.

**Uvádíme celé znění otevřeného dopisu radě městského obvodu Ostrava-Jih:**

*Vážený pane starosto, vážení radní,*

*na čtvrtečním jednání rady obvodu máte rozhodovat o pokračování našeho obvodu v projektu Sociálního bydlení, který působí v prevenci bezdomovectví a ohrožení sociálním vyloučením v rámci celosvětového konceptu „Housing First“. Jako klub zastupitelů MO Ostrava-Jih za Českou pirátskou stranu věříme, že si plně uvědomujete význam tohoto projektu, který vzhledem k současnému nastavení práce v oblasti sociálních věcí, bytové problematiky a předpokládané demografické křivce, stále poroste.*

*Tento projekt, zahrnutý i v Komunitním plánu sociálních služeb a souvisejících aktivit ve městě Ostrava na období 2019 - 2022 (konkrétně bod 4, Přispívat k naplňování Koncepce sociálního bydlení) hodnotíme jako úspěšný. V rámci motta: „Ostrava otevírá dveře k dostupnému a důstojnému bydlení!!!“ nejenže přispívá ke zkvalitnění života sociálně slabých občanů, jejich dětí a seniorů s nízkými příjmy, ale je i účinným nástrojem v boji s kriminalitou, která je významně vyšší v oblastech s ubytovnami (což se našeho obvodu bytostně týká) a v sociálně vyloučených oblastech. Projekt také přispívá k řešení problematiky tzv. „obchodu s chudobou“ a dokonce šetří finanční prostředky nás všech občanů - daňových poplatníků, protože náklady na ubytovny atd. bývají vyšší, než na sociální bydlení.*

*Domníváme se, že si všichni uvědomujeme, že zvláště v případě dětí je plnohodnotné bydlení významným faktorem v jejich socializaci a dává jim větší šance úspěšně se prosadit v budoucím životě. Nezastupitelnou roli zde má také sociální pracovník, který s uživateli bytu spolupracuje a významně přispívá k jejich orientaci v novém prostředí.*

*Bohužel, do chudoby se dnes dostávají rodiny dříve bezproblémové a soběstačné, protože jejich problémem není najít si práci, ale spíše sehnat si bydlení. V ubytovnách dnes žije okolo 14 tisíc dětí, v ústavních zařízeních téměř 9 tisíc. I přes tuto alarmující statistiku zde stále chybí zákon o sociálním bydlení. Koncentrace většího množství lidí se sociálními problémy vytváří problematické prostředí, konflikty a  negativní sociální dopady.*

*Je to v tomto případě náš obvod, který nese část zodpovědnosti za to, jak se motivace a zapojování sociálně slabých daří. Přestože to má být právě nositel samosprávy, kdo se snaží zlepšit životní podmínky, je bohužel v současné době zodpovědnost přenášena spíše na neziskové organizace. Rovněž chybí jakákoliv analýza efektivnosti a úspěšnosti tohoto postupu, která by poskytla obvodu objektivní zpětnou vazbu, zatímco čísla z projektu Sociálního bydlení máme a jsou povzbudivá.*

*Jak už jsme naznačili výše, v obvodu Ostrava-Jih se nachází několik rizikových oblastí. Příkladem takové lokality je ubytovna Soiva, která je spojena s vyšší mírou kriminality. Obyvatelé Soivy jsou považováni za její hlavní zdroj pro své okolí i pro celý obvod. Absence koncepčního řešení dosud neumožnila obvodu tento problém efektivně řešit.*

*Přestože jsme v současnosti na Jihu opoziční stranou, snažíme se zasadit a aktivně přispět k řešení problému a jsme připraveni podpořit aktivity, které povedou ke zlepšení situace. Dle zákona o obcích má každá obec povinnost uspokojovat potřeby svých občanů v oblasti bydlení. Direktiva z ministerstev není nutná, obce totiž dobře vědí, jak s bydlením nakládat. Bohužel na Jihu je v současné době situace velmi závažná, proto projekt Sociálního bydlení považujeme za první vlaštovku, která míří správným směrem a díky relativní kontinuitě vedení obvodu má tento projekt stabilní zázemí.*

*Vyzýváme tímto radu, aby rozhodla ve prospěch pokračování Sociálního bydlení a podpořila tak tento významný a prestižní projekt.*

&nbsp;

*Za zastupitelský klub České pirátské strany,*

*Bc. Pavlína Nováčková, zastupitelka, předsedkyně klubu*<br/>
*Gabriela Macečková, zastupitelka*<br/>
*Romana Körösi, členka bytové komise*<br/>
*Ing. Michal Breškovec, zastupitel, člen sociální komise*<br/>
*Ing. Petr Kopečný, zastupitel*<br/>
*Ing. Ondřej Netočný, zastupitel*

- - -
