---
layout: post
category: CLANKY
title: 'Ostrava pomáhá neziskovým organizacím zmírnit dopady koronaviru: město již rozdělilo 400 tisíc korun'
date: 2020-05-13T08:00:00.000Z
author: Jana Ožanová
image: posts/andrea-hoffmannova-rouska.jpg
tags:
  - Ostrava
  - Neziskovky
  - Koronavirus
  - Andrea-Hoffmanová
---
Ostrava, 13. května 2020 – **Ostrava podává pomocnou ruku všem, kteří spoluutváří duši města. O velkorysé pomoci podnikatelským subjektům jsme už psali. Krize ale zasáhla nejen ostravské drobné podnikatele, ale také činnost nadací, spolků, sociálně prospěšných, kulturních nebo sportovních organizací.**

Město již dříve poskytlo pomoc podnikatelům a firmám, tuto pomoc využilo zhruba 1700 subjektů. Ta se ale nevztahuje na neziskový sektor, tedy organizace, které pořádají kulturní a sportovní akce, věnují se prevenci kriminality, zdravotnictví, sociální péči nebo pomáhají lidem s hendikepem.

Minulý týden proto náměstkyně pro školství a sport Andrea Hoffmannová předložila městské radě materiál týkající se speciálního programu pro pomoc neziskovým organizacím, který rada následně schválila.


>„Program sanuje výpadky, které jim způsobila pandemie a vládní nařízení po 9. březnu. Podmínkou je, aby organizace provozovaly svou činnost na území města déle než jeden rok. Nabízíme pomoc těm, kteří pomáhají potřebným, pracují s dětmi a mládeží, organizují kulturní nebo sportovní akce. I na ně ekonomicky dopadá současný stav, jsou ohrožení a přitom jsou pro život města nepostradatelní,“  

uvedla k nově schválené formě pomoci Andrea Hoffmannová.

Pomoc, jejíž maximální výše je 20 tisíc korun, je určena k pokrytí provozních výdajů, které organizace měly v průběhu vládních opatření a nejsou kryty dotacemi k financování celoroční činnosti. Držitelé již poskytnutých provozních dotací na rok 2020 jsou z možnosti ucházet se o podporu vyřazeni.

Týden od spuštění programu město eviduje prvních 20 žádostí v celkové výši 400 000 Kč, které ostravští radní včera schválili. Podporu z prvního kola programu získají dětské oddíly, sportovní spolky i vzdělávací centra. Město Ostrava je na podporu neziskových organizací, jejichž existenci ohrozila opatření k omezení šíření koronaviru, připraveno vynaložit 20 milionů korun.

>„Podpora města směřuje v tuto chvíli především k organizacím, které zajišťují náplň volného času hlavně pro děti a mládež, a poskytují různé formy vzdělávání. Jsme přesvědčeni, že v příštích dnech počet žádostí naroste, až se informace o nabídce dostane k většímu množství potenciálních žadatelů. Finanční dopady budou citelnější v neziskovém sektoru až v okamžiku jejich opětovného nastartování. Uvědomujeme si velmi dobře, že neziskové organizace budou potřebovat naši pomoc. Jsme připraveni žádosti obratem zpracovat a v radě města je v týdenních intervalech schvalovat,“  

doplnila Andrea Hoffmannová.

Organizace, kterým byly schváleny příspěvky, z nich budou pokrývat mzdové, provozní, administrativní, případně i režijní náklady, ale také již objednaný materiál na původně plánované akce nebo nájem v případě, že jim ho už neodpustil majitel nemovitosti, ve které sídlí.

Zájemci mohou podávat elektronicky své žádosti prostřednictvím formuláře na webu města Ostravy:

<p style="text-align: center;"><a href="https://www.ostrava.cz/cs/o-meste/aktualne/kampane/pomoc-neziskovym-organizacim">POMOC NEZISKOVÝM ORGANIZACÍM</a></p>

---

Úvodní obrázek zdroj: [Andrea Hoffmannová]({{'andrea-hoffmannova' | prepend: '/lide/' | relative_url}}) /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
