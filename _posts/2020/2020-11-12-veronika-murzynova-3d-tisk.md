---
layout: post
category: CLANKY
title: 'Pirátka Veronika Murzynová: „Už zase tiskne celé Česko“'
date: 2020-11-12
author: Jana Ožanová
image: posts/rouskolapka.jpg
tags:
  - Ostrava
  - Koronavirus
  - 3D-tisk
  - Veronika-Murzynová
---

Ostrava, 12. listopadu 2020 – **Koronavirus obohacuje češtinu o nové výrazy. Víte třeba, co je to „rouškolapka“? Že ne? Jedná se o plochou plastovou sponu s háčky, která zachraňuje uši zdravotníkům a dalším lidem v první linii doslova po celém světě. Vymyslel je mladý kanadský skaut, jejich obliba se bleskově rozšířila. Do jejich výroby se zapojily tisíce dobrovolníků, stejně jako na jaře během první vlny pandemie do výroby ochranných štítů a dalších pomůcek. A spolu s početnou českou komunitou 3D tiskařů a tiskařek i ostravská zastupitelka Veronika Murzynová.**

> „Pokud jste někdy měli na sobě respirátor nebo chirurgickou roušku s kratšími gumičkami delší dobu, víte, že to není nic příjemného,“

vysvětluje Veronika a předvádí, jak rouškolapka funguje. Gumičky od respirátoru zahákne za sponu, takže netlačí za ušima, a sponu umístí na zátylek. Pro zdravotníky, záchranáře, pracovníky v zařízeních sociální péče, ale i další, kteří v respirátorech tráví například i dvanáct hodin denně, je to neskutečná úleva.

S „velkovýrobou“ rouškolapek začala Veronika před pár týdny, kdy ji nezávisle na sobě kontaktovalo několik známých, zda by jim pomůcky mohla vyrobit.

> „Měla jsem pocit déjà-vu,“

říká Veronika, zatímco z tiskové podložky nacvičeným pohybem shrnuje další várku pestrobarevných spon s nápisem „Usměj se“.

> „Když jsme na jaře vyráběli na 3D tiskárně v Ostravském pirátském centru desítky ochranných štítů, nikdy by mě nenapadlo, že na podzim se bude něco podobného opakovat,“

říká s úsměvem Veronika a ukazuje na úhledně srovnané hromádky vydezinfikovaných rouškolapek, čekajících na zabalení a rozeslání. Za necelé tři týdny, kdy spony tiskne, jich pod jejíma rukama prošlo téměř 800. Pomáhají v ostravských nemocnicích a domovech s pečovatelskou službou, u záchranné služby, několik balíčků rozeslala dalším zájemcům různě po republice.

{% asset 'articles/2020/andrea-hoffmannova-rouskolapka.jpg' alt='Rouškolapku při celodenním nošení roušky oceňuje i ostravská náměstkyně Andrea Hoffmannová.' %}

<p style="text-align: center">
<i>Rouškolapku při celodenním nošení roušky oceňuje i ostravská náměstkyně Andrea Hoffmannová.</i>
</p>

Jak dodává, do výroby jsou zapojeny možná i stovky dobrovolníků z celé republiky. Hlavní tváří hromadné  výroby pomůcek v Česku je Daniel Tománek z Brna. Během několika málo dnů se mu podařilo aktivizovat desítky tiskařů, zavést jednoduchý systém a formulář, přes který chodí požadavky na tisk rouškolapek. V současné době již bylo vyrobeno a rozesláno přes 18 tisíc spon, dalších 5 tisíc čeká a požadavky stále přibývají.

Za výrobu spon pro lidi v první linii velká většina tiskařů nic nechce, pokud jim příjemci chtějí poděkovat, mohou zpět poslat čokoládu  nebo jinou sladkou odměnu. Potěší také fotky s rouškolapkami, které si tiskaři mezi sebou sdílí.

> „Každý pomáhá, jak může,“

dodává Veronika.

> „Několik mých přátel dobrovolničí v zařízeních sociální péče, kde chybí personál z důvodu karantény. Zdravotníci a záchranáři slouží dlouhé směny v ochranných oblecích. Pro mě je tisk rouškolapek to nejmenší, co pro ně mohu udělat. A zároveň je skvělé vidět nadšené reakce zdravotníků, kterým sponky aspoň trochu zpříjemňují náročnou práci.“

Máte ve svém okolí někoho, komu by se rouškolapky také hodily? Stačí naskenovat QR kód níže, který je navede přímo na objednávkový formulář, případně navštívit [rouskolapka.eu](https://rouskolapka.eu/).

<p style="text-align: center">

{% asset 'articles/2020/qr-rouskolapky.png' alt='Objednání rouškolapek.' %}

<br /><i>Objednání rouškolapek.</i>
</p>

---

Obrázky zdroj: [Veronika Murzynová]({{'veronika-murzynova' | prepend: '/lide/' | relative_url}}) \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
