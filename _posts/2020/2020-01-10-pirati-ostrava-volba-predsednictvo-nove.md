---
layout: post
category: CLANKY
title: 'Piráti si o víkendu v Ostravě zvolí nové předsednictvo strany'
date: 2020-01-10T08:00:00.000Z
author: Jana Ožanová
image: posts/cf2020-pozvanka.jpg
tags:
  - Ostrava
  - Celostátní-fórum
  - Zuzana-Klusová 
---

Ostrava, 10. ledna 2020 – **Piráti si už zítra v ostravském Gongu zvolí nové vedení strany. Post předsedy bude obhajovat Ivan Bartoš, o předsednické křeslo se s ním utká poslanec a vedoucí Mediálního odboru Pirátů Mikuláš Ferjenčík a pirátský poslanec a místopředseda Sněmovny Vojtěch Pikal. Dalším bodem programu bude volba místopředsedů. V odpoledních hodinách strana představí kandidáty do Senátu a lídry krajských kandidátek. V neděli bude program pokračovat odbornými workshopy a setkáním expertních pirátských týmů.**

> „Celorepublikové fórum Pirátů je v mnoha směrech unikátní a liší se od volebních sněmů jiných stran. Pirátského sněmu se mohou zúčastnit nejen všichni členové strany, ale také registrovaní příznivci a veřejnost. Nemáme systém delegátů a celé jednání je otevřené. Po celou dobu akce je zajištěno hlídání dětí, aby se jí mohli zúčastnit i rodiče. Zajímavostí je také to, že akci organizujeme dobrovolnicky bez profesionální agentury. Do organizace se zapojily desítky dobrovolníků od členů strany, přes příznivce až po poslance. Dá se říci, že jde o velký teambuilding, který odráží hodnoty, které naše strana prosazuje,”

vysvětluje hlavní organizátorka a místopředsedkyně moravskoslezských Pirátů Zuzana Klusová.

Tak jako všechna hlasování Pirátů, i nadcházející volba čelních představitelů strany probíhá online. Celá akce se také vysílá živě na internetu pro ty, kteří nemohli dorazit osobně.

Program zasedání s časovým harmonogramem najdete [zde](https://cf2020.pirati.cz/?p=program#info).

Podrobnější informace najdete na webu [cf2020.pirati.cz](https://cf2020.pirati.cz/).

Pro bližší informace kontaktujte tiskovou mluvčí Pirátů Karolínu Sadílkovou ([karolina.sadilkova@pirati.cz](mailto:karolina.sadilkova@pirati.cz), +420 776 505 557).

- - -
