---
layout: post
category: CLANKY
title: 'České 3D tiskárny v boji s koronavirem: Štíty pro ostravské zdravotníky tisknou studenti i politici'
date: 2020-04-20T08:00:00.000Z
author: Jana Ožanová
image: posts/veronika-murzinova_eva-rehova_3d-tisk.jpg
tags:
  - Ostrava
  - Koronavirus
  - 3D-tisk
  - Rozhovor
  - Veronika-Murzynová
---

Ostrava, 20. dubna 2020 – **Nedostatek ochranných pomůcek v době pandemie přiměl Čechy a Češky nejen oprášit šicí stroje, ale probudil také nevídanou vlnu solidarity u fanoušků 3D tisku. S návodem, jak „vytisknout“ ochranný štít pro zdravotníky přišla česká firma Prusa Research, která se stala průkopníkem v oboru a 3D tiskárny už několik let úspěšně vyváží do celého světa. Štíty pro ostravské zdravotníky ale netisknou jen nadšenci z Vysoké školy báňské nebo studenti, ale také politici.**

Ostravské pirátské centrum se za poslední měsíc proměnilo v ostravské tiskařské centrum. 3D tiskárna tady už nějakou dobu ležela ladem, teď ale našla nečekané využití. Dobrovolníci z řad Pirátů nyní pomocí 3D tisku vyrábí komponenty pro ochranné pomůcky, tisknou zakladače pro šití roušek i ochranné štíty.

Když se ozvali z Městské nemocnice Ostrava Fifejdy, že akutně potřebují ochranné štíty pro ARO, ostravská zastupitelka Veronika Murzynová neváhala a v době velikonočních svátků vyrazila držet službu nad tiskem další várky ochranných pomůcek. Ještě ten den je pak doručila zdravotníkům do nemocnice. Veronika dobrovolnicky pomáhá od začátku krizového stavu a 3D tisk v pirátském centru pomáhala „rozchodit“. V rozhovoru prozradí, jak se k 3D tisku štítů dostala a jak vnímá události posledních týdnů.

**Veroniko, jak ses dostala k 3D tisku ochranných štítů?**

Když jsem se po vyhlášení nouzového stavu ocitla doma na home-office, změnil se mi denní rytmus, přibylo volného času a hned jsem tedy naskočila na vlnu dobrovolnické pomoci. Piráti se zapojili do řady výzev a iniciativ. Koupili jsme třeba šicí stroj pro Centrum Pant, kde si na něm může kdokoliv ušít roušku. Mí kolegové nakupují seniorům, samozřejmě šijí a rozdávají roušky, tvoří a distribuují informační letáky. Je toho spousta, co se dá dělat. Kdyby mi ale někdo začátkem března řekl, že budu za pár dní na 3D tiskárně vyrábět ochranné štíty pro zdravotnický personál, asi bych si zaklepala na čelo. O měsíc později tady přede mnou leží vytištěné základy štítů, fólie do kroužkové vazby, děrovačka, několik metrů galanterní gumy, nůžky, na sobě mám roušku a rukavice… Všechno mi to přijde pořád trochu neuvěřitelné, jako bych se ocitla ve sci-fi filmu.

**A k čemu je vlastně Pirátům 3D tiskárna? Pořídili jste si ji speciálně kvůli tisku ochranných prostředků?**

Ne, to ne. Tiskárnu jsme si koupili už mnohem dříve z participativního rozpočtu České pirátské strany, který funguje na stejném principu jako podobné projekty z městských rozpočtů. Členové strany navrhují projekty, které považují za smysluplné a vyčleněné peníze se pak mezi ně rozdělí podle počtu získaných hlasů od ostatních. 3D tiskárnu jsme chtěli využít hlavně k výrobě originálních propagačních předmětů v kampani a ušetřit. A taky jako fanoušci 3D tisku rádi přispíváme k jeho popularizaci, chtěli jsme zapojit i děti a studenty, aby si u nás mohli zkusit něco vytisknout.

S praktickými záležitostmi nám v počátcích pomohli Piráti z Hlučína, kteří tisknou ve 3D již nějakou dobu a vedle štítů vyrábí i ochranné masky podle modelu VUT v Brně. Speciální dík patří Rostislavu Matuškovi. Kromě toho, že se s Ostraváky podělil o část pomůcek vyrobených v Hlučíně, navíc přijel a pomohl, kdykoli jsme potřebovali technickou radu.

**Kolik toho stihne taková 3D tiskárna vyrobit?**

Během tří dnů jsem vytiskla a rozdistribuovala 27 štítů, poslední 4 jsme předali chirurgickému oddělení MNOF na Velký pátek. Hodně záleží na zkušenosti tiskaře a kvalitě tisku. Jsou dobrovolníci, kteří tisknou 24 hodin denně a za dobu koronakrize dodali stovky štítů.

**Jak hodnotíš vládní kroky a podporu ze strany státu v období krize?**

Přijde mi naprosto bizarní, že ani 4 týdny po vyhlášení nouzového stavu nebyl stát schopný zařídit dostatek ochranných prostředků pro nemocniční personál. Že i na některých rizikových pracovištích fungují pouze v obyčejných rouškách, že dobrovolní tiskaři a tiskařky stále chrlí stovky a tisíce štítů, které rozdávají nemocnicím, praktikům, zubařům, hasičům...

Velké poděkování patří vedle nich i firmám, které se do procesu zapojily – Průša vyvinul model, dal jej volně k dispozici a v továrně sám vyrobil desítky tisíc pomůcek. Teď spouští i vstřikolisovou formu, která bude chrlit tisíce štítů denně. To vnímám nesmírně pozitivně, lidé se díky koronakrizi dozvídají o úžasných firmách, které tady u nás máme.

---

Úvodní obrázek zdroj: [Jakub Dedek]({{'jakub-dedek' | prepend: '/lide/' | relative_url}}) /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
