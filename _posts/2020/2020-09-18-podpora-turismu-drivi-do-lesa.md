---
layout: post
category: CLANKY
title: 'Podpora turismu na místech, která praskají ve švech, je nošení dříví do lesa'
date: 2020-09-18
author: Mediální odbor
image: posts/pustevny.jpg
tags:
  - Moravskoslezský-kraj
  - Cestovní-ruch
  - Koronavirus
  - Zuzana-Klusová
  - Pavlína-Nováčková
---

Ostrava, 18. září 2020 – **V září a říjnu nemusíte ve vybraných turistických destinacích platit vstupné. Vedení kraje pro tento účel vyčlenilo 30 milionů korun, které na dotacích vyplatí vybraným provozovatelům. Kraj tak chce podpořit cestovní ruch a prodloužit turistickou sezónu. Posílení turismu je nesporně správnou cestou ke zvýšení aktraktivity regionu. To by ale nesměla podpora směřovat do míst, která dlouhodobě trpí „overturismem“ a kde navíc koronakrize návštěvnost nijak neomezila. K těm patří například Stezka Valaška na Pustevnách nebo rozhledna Praděd v Jeseníkách. Kraj tak navíc jedná v rozporu se svými závaznými strategickými dokumenty, kde zmiňuje, že některá místa mají tak vysokou návštěvnost, že to ohrožuje chráněné hodnoty území.**

Byli jste někdy na Pustevnách? Pak nám jistě dáte za pravdu, že je to to poslední místo, které by trpělo nedostatkem návštěvníků. Přeplněná parkoviště, fronty na lanovku, hlava na hlavě. Nově vybudovaná Stezka Valaška láká nahoru další kvanta lidí a Pustevny praskají ve švech. Nebylo tomu jinak ani v době vládních opatření kvůli koronaviru, kdy lidé naopak vyráželi na hory a do přírody.

> „Zmiňovaná dotace má být kompenzací provozovatelům, kteří v této nelehké době přišli o zisky. K těm ale třeba Valaška rozhodně nepatří. Podle veřejně dostupných informací o návštěvnosti a průměrné ceně vstupenky má roční obrat kolem 61 milionů. V tomto případě bychom podporu kraje nazvali spíše „VIP dotací“,“

uvedla pirátská kandidátka na hejtmanku Zuzana Klusová.

Ve výčtu krajem podporovaných subjektů najdeme i další turistické cíle, kde se dá o nezájmu návštěvníků pochybovat, jako je třeba Rozhledna Praděd, Svět techniky v Dolních Vítkovicích nebo Landek Park. Mnohem větší smysl vstupné zdarma dává v případě muzeí, hradů a zámků nebo u menších provozovatelů, kteří krizí opravdu utrpěli. I tak je tato krátkodobá podpora, navíc jistě ne náhodou vyhlášená před volbami, poměrně nesystémová a do budoucna velký přínos pro  cestovní ruch v kraji nepřinese.

Mnohem větší smysl dává systematická a dlouhodobá podpora turismu, zvlášť v odlehlých regionech, nebo na málo známých zajímavých místech. Ostatně i toto kraj deklaruje ve svých strategiích, v realitě jde ale spíše proti svým tvrzením a masivní podpora dál proudí turistickým velikánům.

> „Řešením může být i intenzivnější komunikace s představiteli obcí. Někdy nejzajímavější atrakce nemusí mít ani Facebook nebo web a přesto stojí za návštěvu. Ať už jde o starý mlýn, stoletou alej nebo hřbitov v pohraničí. A mnohdy jsou tato místa i zadarmo. Přivedením turistů do těchto obcí a oblastí podpoříme zdejší ubytovací služby, gastronomii a další související obory. Kraj by ve své koordinační funkci měl dostat atrakce kraje do map turistických portálů, cestovatelských časopisů, bedekrů a webů a dlouhodobě budovat povědomí kraje jako celku s ohromným kulturním dědictvím a cestovatelským potenciálem,“

dodává předsedkyně místního sdružení Pirátů v Ostravě Pavlína Nováčková.

Jedním z kvalitních nástrojů, které již kraj používá, je například facebookový profil Kultura a památky Moravskoslezského kraje. Pro podporu krajské kultury i cestovního ruchu dělá dlouhodobě více než celé hřmotné PR hejtmana a jeho náměstků.

---

Úvodní obrázek zdroj: Gabriela Macečková /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\]

- - -
