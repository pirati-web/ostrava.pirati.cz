---
layout: post
category: CLANKY
title: 'Podpora distanční výuky v kraji kulhá, chaos pokračuje: rodiče nezvládají zajistit online výuku'
date: 2020-10-13
author: Jana Ožanová
image: posts/andrea-hoffmannova-trida2.jpg
tags:
  - Ostrava
  - Školství
  - Koronavirus
  - Andrea-Hoffmannová
  - Arnošt-Žídek
---

Ostrava, 13. října 2020 – **Druhá vlna koronaviru opět zasáhla do provozu škol. Od zítřka zůstanou doma nejen středoškoláci, ale také žáci škol základních. Opakuje se tak situace z jara a pravidlo „kdo je připraven, není překvapen“, teď platí víc, než kdy jindy. Vzorem v přípravě na podzimní vlnu koronaviru ve školách může být Ostrava. Pirátská náměstkyně pro školství a sport Andrea Hoffmannová ostravské žáky nenechala na holičkách a prázdniny využila pro zajištění podpory distančního vzdělávání na základních školách. Postaráno bude také o záchranáře a zdravotníky, jejich děti se budou od zítřka učit na ZŠ Ukrajinské, Březinově a Ostrčilově, aby rodiče mohli dál pomáhat. Střední školy, jejichž zřizovatelem je kraj, jsou na tom ale o poznání hůř.**

Ostravský magistrát v létě na rozdíl od jiných nelenil a obeslal všechny své školy v dotazníkovém šetření. Zjišťoval, co učitelům i žákům chybí, aby byli na podzim schopni zvládnout dálkovou výuku. Ještě před zahájením školního roku pak město vyhlásilo speciální program na podporu distančního vzdělávání. O příspěvek města Ostravy z nového programu projevilo zájem 43 z 56 škol zřizovaných jednotlivými městskými obvody. Školy z něj získají více než tři miliony korun. Ministerstvo školství zároveň na IT vybavení základních škol v kraji uvolnilo celkem 146 milionů.

> „Čekali jsme, s čím přijde ministerstvo. Protože slíbilo pomoc s nákupem počítačů, my přispějeme na jiné věci, zejména na pořízení SIM karet a modemů pro datové připojení, ale také digitálních učebnic, výukových programů a softwaru, který souvisí s digitální výukou. Proškolili jsme desítky zřizovatelů a ředitelů škol v aplikacích jako je Teams či Google Classroom,“

upřesnila Andrea Hoffmannová.

Bohužel podstatně hůře jsou na tom střední školy. V tiskové zprávě z 31. srpna náměstek pro školství Stanislav Folwarczny uvádí, že kraj na podporu distanční výuky a nákup techniky uvolní 3,5 milionu korun.

> „Je to zoufale málo. Pro srovnání jen vstupné zdarma na přecpanou Stezku Valašku mělo vyjít kraj odhadem na 9 milionů. Navíc doteď nevíme, zda a jak se vlastně peníze mezi střední školy rozdělily. Podle našich informací kraj žádný průzkum ve spolupráci se středními školami a učilišti neudělal. Obracejí se na nás zoufalí rodiče, kteří nemají výuku od monitorů jak zajistit. Řešíme třeba případ rodiny, kde budou mít od zítřka doma tři děti různého věku, které mají mít online výuku zároveň. Rodiče, kteří oba pracují na home office, nemají jak zajistit pět počítačů a dostatečnou kapacitu připojení,“

komentuje současnou situaci krajský zastupitel a ředitel základní školy v Opavě Arnošt Žídek.

Při první vlně epidemie se školy zavřely od půlky března a výuku na dálku zajišťovaly prakticky až do konce školního roku. Docházka byla dobrovolná. Od září ale sněmovnou schválená novela zákona ukládá dětem povinnost účastnit se distanční výuky jako součásti povinné školní docházky. Distanční výuka a online komunikace se tak stávají běžnou součástí vzdělávání na českých školách. Školky v kraji zatím zůstávají v běžném provozu.

---

Úvodní obrázek zdroj: Jaroslav Kocián \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
